---
layout: post
category: CLANKY
title: 'Projednávání okolností prodeje Dukelských kasáren na opavském zastupitelstvu – přísně tajné???'
date: 2020-11-27
author: Jana Ožanová
image: posts/vladneme-nerusit.png
tags:
  - Opava
  - Otevřená-radnice
  - Hana-Brňáková
---

Opava, 27. listopadu 2020 – **Včerejší mimořádné zastupitelstvo města Opavy, jehož jediným bodem byl kontroverzní postup při prodeji části Dukelských kasáren, zřejmě podléhalo nejvyššímu stupni utajení. Vedení města totiž bez jakéhokoliv smysluplného zdůvodnění zrušilo obvyklý online přenos ze zastupitelstva. Občané města, kteří byli zvyklí sledovat živý stream ze zasedání zastupitelstva, tak tentokrát měli smůlu. Zda je toto omezení přístupu k informacím výjimkou nebo se s online přenosy máme rozloučit natrvalo, to nikdo neví. Nová koalice tak každopádně dává jasný vzkaz svým občanům: Vládneme, nerušit!**

<hr />

Otevřená radnice, transparentnost a přístup k informacím pro všechny. To jsou jedny z programových priorit Pirátů a nejinak tomu je i v Opavě. Když byli opavští Piráti ještě součástí vedení města, povedlo se jim prosadit zavedení streamu ze zastupitelstva jako běžnou součást moderního řízení města.

> „To, že stávající vedení města obvyklý online přenos zrušilo, navíc bez jakéhokoliv předchozího upozornění, nás nemile překvapilo. Navíc ještě v současné situaci, kdy je z důvodu epidemie doporučováno omezit osobní kontakt a co nejvíc aktivit realizovat distančně, považujeme takový krok za nepřijatelný,“

rozhořčeně komentovala rozhodnutí města opoziční zastupitelka Hana Brňáková.

A jak svým způsobem „neveřejné“ zastupitelstvo probíhalo? Možná i díky absenci kamer se opavský primátor kontroloval méně než obvykle a po vzoru nejvyššího šéfa ve sněmovně povolil uzdu svému naturelu. Po bouřlivé rozpravě, ignoraci řádného přihlášení občana do rozpravy, zastupitelstvo nakonec po dvojím hlasování ani nepřijalo usnesení „zastupitelstvo bere na vědomí“.

> „Za dobu mého desetiletého působení v zastupitelstvu si nepamatuji, aby občanovi, který není občanem města, nebylo umožněno vystoupit v rozpravě. Včera k tomu po přehlasování koalicí došlo. Jedná se o zásadní precedens na půdě opavského zastupitelstva. Je třeba být na pozoru, aby se takové umlčování ‚nepohodlného hlasu lidu‘ nestalo běžným nástrojem pro pohodlné vládnutí,“

dodala Hana Brňáková.

Tyto okolnosti ještě přispěly k již tak vyhrocené atmosféře při projednávání jediného bodu – nejasného postupu při prodeji části Dukelských kasáren. Rozpor a připomínky ze strany zastupitelů byly především v procesních věcech při postupu prodeje tak významné lokality a majetku. Ty by měly být nejen v souladu s legislativou a vnitřními předpisy úřadu, ale i s principy dobré správy.

---

Úvodní obrázek zdroj: Jana Ožanová /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
