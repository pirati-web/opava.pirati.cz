---
layout: post
category: CLANKY
title: 'Opavští Piráti předložili návrh na spravedlivější odměňování členů výborů a komisí města. Ten neprošel, místo toho koalice schválila navýšení odměn, které nahrává kumulaci funkcí'
date: 2020-12-14
author: Jana Ožanová
image: posts/hana-brnakova-zastupko.jpg
tags:
  - Opava
  - Otevřená-radnice
  - Hana-Brňáková
---

Opava, 14. prosince 2020 – **Poslední letošní zastupitelstvo města Opavy trvalo dlouhých dvanáct hodin a přineslo řadu třaskavých témat. Schvaloval se rozpočet na příští rok a jak všichni víme, škrtat se letos musí víc než jindy. O to víc překvapilo schválení koaličního návrhu na změny v odměňování členů výborů a komisí, které z již tak schodkového rozpočtu ubere dalších 400 000 Kč a navíc nahrává kumulaci funkcí. Pirátský návrh na jinou úpravu odměňování ve výborech a komisích, který měl řešit nerovné nastavení odměn pro členy nebo předsedy zastupitele a nezastupitele, bohužel těsně schválen nebyl. Koalice tak znovu upevnila svou silovou pozici navýšením odměn předně svým členům, kteří jsou zároveň členy rady města a někdy i dalších orgánů.**

<hr />

Představte si modelovou situaci: Sedíte na výboru zastupitelstva nebo komisi městské rady a vedle vás další člen. Odvádíte stejnou práci, oba se zodpovědně na jednání připravujete, oba poctivě studujete všechny materiály a podklady, oba v daném orgánu řešíte stejnou agendu. Odměnu za práci máte ale každý jinou. Proč? Kolega je zastupitel a vy ne. Na nerovné podmínky při odměňování předsedů či členů komisí a výborů Piráti upozorňovali již dříve a na posledním zastupitelstvu proto podali návrh na jejich spravedlivější odměňování.

Až do jednání prosincového zastupitelstva činila paušální odměna předsedy komise/výboru (zastupitele) 6 058 Kč měsíčně a člena komise/výboru (zastupitele) 5 048 Kč měsíčně. Odměna předsedy i člena komise/výboru (nečlenů zastupitelstva) přitom činí 300 Kč za jedno zasedání. Návrh Pirátů spočíval v úpravě výše odměny pro člena i nečlena zastupitelstva pro práci ve výboru, či komisi následovně:

1. Paušální odměna předsedy komise/předsedy výboru: 2 400 Kč měsíčně.
2. Paušální odměna člena komise/výboru: 1 200 Kč měsíčně.

> „Měla jsem radost, že zastupitelstvo hlasovalo pro zařazení tohoto bodu, náš návrh pro změnu pak neprošel pouze o jeden hlas. S odkazem na náš předložený bod jsem znovu vystoupila při otevřené rozpravě bodu předkládaném koalicí, kde jsem nejprve požádala o odročení bodu a úpravu vnitřních předpisů upravujících způsob a výši odměňování, přičemž by ještě stále platily stávající zásady a ty nové by zohlednily náš návrh na rovné odměňování a na nejbližším zastupitelstvu by se to schválilo v novém znění,”

popisuje dění na zastupitelstvu předkladatelka pirátského návrhu Hana Brňáková.

Jenže primátor hned po hlasování o odročení ukončil rozpravu a dal hlasovat o jejich původním návrhu, což koalice spolu se zastupiteli, od kterých má tichou podporu, hbitě schválila. Utužení moci primátora a nové koalice je tak nově podpořeno navýšením odměn předně koaličním členům, kteří jsou členy rady města, případně dalších orgánů. Doposud se mohly sčítat odměny maximálně dvou funkcí, nyní to budou funkce tři. Na „sběratele odměn“ přitom Piráti nedávno upozorňovali na příkladu radního Dalibora Hudce (Zelená pro Opavu). Ten si teď na svůj seznam odměn může přidat další položku.

> „V době, která je drsná pro spoustu lidí, kdy řada z nich přišla o práci nebo krachuje, mi navýšení odměn o 400 000 Kč přijde jako facka zleva zprava. Dokonce i poslanci si zamrazili své poslanecké odměny, v Brně si zase zastupitelé nedávno odhlasovali snížení všech odměn! Nová opavská koalice si ale naopak výkon svých funkcí ještě více 'osladila',“

dodává rozhořčeně Hana Brňáková.

---

Úvodní obrázek zdroj: [Jan Štěrba]({{'jan-sterba' | prepend: '/lide/' | relative_url}}) /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
