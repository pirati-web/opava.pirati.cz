---
layout: post
category: CLANKY
title:  "Opavský primátor naděluje „Ježíška“ svým věrným, aby mohl v klidu vládnout. Další dva zástupce Pirátů to stálo post v čele komisí"
date: 2020-12-23
author: Jana Ožanová
image: posts/christmas-money.png
tags:
  - Opava
  - Otevřená-radnice
  - Hana-Brňáková
---

Opava, 23. prosince 2020 – **Na prosincovém zasedání zastupitelstva si koalice prosadila schválení vyšších odměn pro členy komisí a výborů, které nahrává kumulaci funkcí a zvýhodňuje členy, kteří jsou zároveň členy rady města a někdy i dalších orgánů. Nikoho by v tu chvíli nenapadlo, že primátor půjde ještě dál a bude pokračovat v uplácení jak členů koalice, tak i některých opozičních zastupitelů. Jak je zřejmé z posledního jednání rady města, Tomáš Navrátil se chce za každou cenu udržet v primátorském křesle a neomezeně vládnout. Svou podporu a křehkou koaliční většinu si tak kupuje rozdělováním placených pozic.**

<hr />

Rada města minulý týden odvolala z čela komisí další „nepohodlné“ a novými předsedy se stali, jak jinak, členové vládnoucí koalice. Z pozic předsedů komisí byli bez jakékoliv minimální slušné komunikace odvoláni Petr Kunze z Kulturní komise a Karel Záleský z Komise pro urbanismus a investice. Podobně dopadli i někteří členové dalších opozičních stran, kteří se primátorovi nehodí do krámu. Aby toho nebylo málo, v některých komisích došlo k navýšení počtu členů, což pro Opavu bude znamenat další významné navýšení výdajové strany rozpočtu. Připomeňme, že již předchozí změna v odměňování členů komisí a výborů znamená navýšení o 400 000 korun.

O tom, že je celá záležitost pouze účelová, svědčí i opakované stručné a nicneříkající zdůvodnění změn na postech v komisích v jednotlivých materiálech z rady. Celá důvodová zpráva u každého z nich zní: „Změna ve složení komise.“

Některé komise byly navýšeny i o dva lidi s tím, že se v nich překvapivě objevili samotní radní, takže podle nových pravidel se jim budou kumulovat funkce radních, předsedů nebo členů jedné, či více komisí. A s tím se opět navýší jejich odměny. Navíc zřejmě většina z nich disponuje superschopnostmi, jinak si lze těžko představit, jak mohou při svém pracovním vytížení odpovědně vykonávat funkci radních nebo zastupitelů a k tomu ještě působit ve dvou až třech komisích.

Připomeňme, že nedávno byl z vedení Komise pro občanské obřady odvolán také Jan Kunze, který patří k nejoblíbenějším oddávajícím. Stejně jako v jeho případě ani tady nečekejte, že by pirátským předsedům někdo za jejich práci v komisích poděkoval nebo je snad o tomto kroku nějak informoval.

> „Když jsem na posledním jednání zastupitelstva kritizovala způsob komunikace a postup při změnách v poradních orgánech, ptala jsem se, jestli máme čekat ještě nějaké další změny v obsazení komisí a výborů. Primátor mě ujišťoval, že ne. Po své zkušenosti z působení na pozici náměstkyně, kde jsem se s jeho změnami v rétorice a názorech setkávala téměř denně, mě vlastně tento veletoč nijak nepřekvapuje. I tak ale zamrzí, že něco takového zbytek koalice za úplatné uhnízdění se ve funkcích toleruje. Obzvlášť zklamaná jsem u těch subjektů, kde jsem vnímala silné programové průniky. Tento vývoj nás jen utvrzuje v tom, že odchod Pirátů z koalice byl správný,“

komentovala rozhodnutí Rady města Pirátka Hana Brňáková.

---

Úvodní obrázek zdroj: Gerd Altmann \[[Pixabay License](https://pixabay.com/service/license/)\], [z Pixabay](https://pixabay.com/cs/photos/v%C3%A1no%C4%8Dn%C3%AD-bonus-pen%C3%ADze-d%C3%A1rek-ru%C4%8Dn%C3%AD-2947946/).

- - -
